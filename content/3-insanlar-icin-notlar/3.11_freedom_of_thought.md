---
title: 3.11 Özgür düşünce
---

Senden hiçbir zaman alamayacakları bir özgürlük var, o da istediğin
şeyi düşünme özgürlüğü.

Birisi seni bir şeyler yapmak için zorlayabilir, seni öldürebilir de,
fakat senin içindeki en gizli sığınak olan inanç ve düşüncelerine
erişemez.  Düşünebilmeye devam ettiğimiz sürece, istediğimiz herhangi
bir şeyi aklımıza getirebiliriz.

Fakat burada her zaman bir tehlike pusuda beklemekteydi.  Bizi kimse
bir şey düşünmeye *zorlayamasa* da, bizler ikna edilmesi oldukça kolay
yaratıklarız.  İkna edilmemiz, bu yönde bir teşebbüsü fark
etmediğimiz, ve kararımızı kendimizin aldığını düşündüğümüz zamanlarda
daha da kolaydır.  Bu uzun süredir gerçekleşmekte olan bir olguydu,
fakat elimizdeki her aleti mükemmel hale getirdiğimiz bugünlerde,
*kitlesel ikna aletlerimiz* de daha önce olmadıkları kadar etkinler.

En etkin ikna, *bireyden bireye* yapılanıdır.  Bu, hedefi çok yakından
tanıyan birisi tarafından, hedefe göre ayarlanan ve şekil değiştiren
ikna yöntemidir.  Umursadığımız, sözünü dinlediğimiz, etkilemek
istediğimiz birisinin bizim üzerimizdeki ikna etkisi de çok büyüktür.

Aynı zamanda, parasal olarak en verimli ikna, kitlesel olarak
yapılanidir, elbette.  Herhangi bir propaganda, toplu gösteriler,
konuşmalar, haber kanalları, vb.  Eğer iletinin üretildiği süreçleri
merkezileştirirsen, az paraya pek çok köfte alabilirsin.

Günümüzde öyle bir noktaya geldik ki bu iki kulvarı
birleştirebiliyoruz: algoritmalarla.  Bu teknolojiler bizi tanımada
çok iyi olup bizlere belirli bir şeyin algısını vermede oldukça
etkililer.  Bu çeşit bir merkezi sistemi, devasa boyutlarda, fakat
yine de bize özelmis gibi hissettiren şekilde kurmuş durumdayız.  Ve
bütün bunları olası kılan şey de bizlere ait verilerimiz.

Sistem bizim hakkımızda daha çok bilgi elde ettikçe, bizleri ikna
etmekte de o kadar başarılı.  Yapay zeka bizim özgür irademizle
aldığımız kararlar ile bize dayatılan ve kendilerine doğru
iteklendiğimiz kararlarımız arasındaki farkı yok edecek.  Tek yol
(DEVRİM!) bu sisteme daha az veri beslemek.

Ve konu paraya geldiğinde, bizim alışveriş alışkanlıklarımızın
kendimize karşı kullanılmalarını önlemek sadece gizlilik koruyan para
kullandığımızda mümkün olacak.  Eğer insanca yaşayacaksak, insanca
yaşamanın bütün artıları ve eksileri ile birlikte, bizim bu çeşit
gizlilik korur bir paraya ihtiyacımız var.  Diğer seçenek sadece
akılsızca oradan oraya koşturduğumuz, bireyin bireysizleştirildiği bir
toplulukta yok olmaya doğru giden yavaş bir yolculuk olur.

Özgürlük artılarına ve eksilerine sahip.  Can yakan hatalar ve
bireysel zaferlerle birlikte gelir.  Buna karşın kendisi bugün buraya
gelebilmemizi sağlamıştır.


---
title: 2.22 Kullan-at adresler
---

Tıpkı kullan-at telefonlar gibi, paramızda da aynı
[adresi](2.21_addresses.md) iki kere kullanmamamız için "kullan-at
adresler" kullanacağız.  Böylelikle [işlemlerin açık
listesinde](2.10_money_ledger.md) başka kimse hangi adrese ne kadar
para gönderildiğini gözetleyemeyecek.  Kullanıcıların malvarlığı
sadece kendileri tarafından görülecek.

Fakat bu çeşit bir sistemde ortaya çıkan bir sorun var: eğer her
adresi sadece tek sefer kullanacaksak, bu, her seferinde yarattığımız
adresi daha önce kullanıp kullanmadığımızı hatırlamamızı
gerektirmeyecek mi?  İşin daha da kötüsü, önceden bize para gönderen
bir arkadaşımız, bu sefer tembellik edip de ona gönderdiğimiz yeni
adresi kullanmak yerine, kullanılmış olan eski adrese tekrar para
gönderirse ne olacak?  Sonuçta açık blokzincirde adreslerin hepsi
okunabilir durumda, ve bu listenin bulunduğu kayıtların bir kopyası
herkeste mevcut.

Gündelik hayatta kullanmaya hazır duran sabit bir adres olmadan
yaşamak çok zor.  Örneğin sosyal medya profilimizde, veya internet
adresimizde, bağış toplamak için yayınladığımız bir adresimizde,
vb. diğer kullanım durumlarında bir kere yayınladığımız adresimizi
tekrar elle yenilemek olası değil.

Şansımıza, bu iki gerekliliği sağlayabilen (yayınladığında sabit
gözüken, fakat kullanıldığında yeni adresler üreten) bir yöntemiz var.
Bunun için Monero **hayalet adres** denilen bir yöntem kullanır.
Hayalet adresler sayesinde, açık olarak yayabildiğimiz sabit bir
adresimiz olur.  Fakat Monero ağında başkaları o sabit adresimize para
gönderdikleri zaman, Monero protokolu o sabit adresten daha önce hiç
kullanılmamış yeni bir kullan-at adres üretir.

Bu şekilde, bütün adreslerimiz [gizli
anahtarımızla](2.18_public_key.md) üretilmiş olduğu için, ve bütün
**hayalet adreslerimiz** bu adreslerden üretilmiş olduğu için, sadece
biz kendi anahtarımızla, bize gönderilen para işlemlerinden haberdar
olacağız.  Listeyi inceleyen diğer herkes anlam çıkaramadıkları tek
kullanımlık adresler dizisi görecek.

Unutma, bu sayede, hem gizliliğimizi korumuş, hem de her seferinde
elle yeni bir adres üretmek yükünden kurtulmuş olacağız.  Fakat bu
[bütün gizlilik sorunlarını çözdüğümüz anlamına
gelmiyor.](2.23_address_reuse.md)

